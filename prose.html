<!DOCTYPE html>
<html lang="ua">
<head>
	<meta charset="UTF-8">
	<title>Проза Ольги Кудінової</title>
	<link rel="stylesheet" href="styles.css">
	<link href="https://fonts.googleapis.com/css?family=Comfortaa&display=swap" rel="stylesheet">
	<link rel="stylesheet" href="animate.css">
	<meta name="viewport" content="width=device-width, initial-scale=1, shrink-to-fit=no">
</head>
<body>

	<header>
		<a href="index.html">Головна</a>
		<a href="bio.html">Біографія</a>
		<a href="poetry.html">Поезія</a>
		<a href="prose.html" class="link-active">Проза</a>
		<a href="reviews.html">Відгуки критиків</a>
		<a href="photos.html">Фотогалерея</a>
	</header>

	<div class="menu">
		<a href="index.html">Головна</a>
		<a href="bio.html">Біографія</a>
		<a href="poetry.html">Поезія</a>
		<a href="prose.html" class="link-active">Проза</a>
		<a href="reviews.html">Відгуки критиків</a>
		<a href="photos.html">Фотогалерея</a>
		<div class="menu_button wow fadeInUp" onclick="open_menu()"><span></span></div>
	</div>

	<div class="main_wrapper">
		<div class="splitter"></div>
		<span class="prose">
			<p class="tc title-prose fw700">Сусідська баба</p><br>
			<p class="tc title-prose">І</p><br>

			<span class="tab"></span>
			– …Під три чорти твою, Семене, владу. Ні Бога в них нема, ні людей.
			Дарма, що ти офіцер… Хай сказяться всі твої Сталіни. Хай знидіють живцем.
			Скоро… Скоро захлинеться у прокльонах цей світ. Ні. Не так. Мовчки
			захлинеться тими прокльонами, бо хіба можна хоч пів слова, хоч пів звука…
			Ні. Поки ти, Семене, топчеш солдатськими чобітьми землю, я ховаю в ній
			наших дітей. Своїх дітей ховаю, чуєш?! Сама народжую, сама ховаю…
			Дітей… Діточок… Чуєш, Семене?! Не чуєш… <br><span class="tab"></span>
			Марія важко дихала, через силу ворушила сухими запеченими губами.
			Іноді, коли чула плач немовляти, схоплювалась і поривалась бігти, але,
			отямившись за мить, знову опускала зболіле й попухле від голоду тіло на
			стару лаву. <br><span class="tab"></span>
			Стогнав за вікном вітер. Хлипали ставнями вікна. Аж на самісінькому
			краю зубожілого повоєнного села стояла й дивилася в далечінь, наче
			виглядала кращого життя, згорблена Маріїна хата. Далеко не нова, вона
			зігнулась до землі, прибита ще одним, уже сьомим, і, певно, ще не останнім
			горем. <br><span class="tab"></span>
			На дворі досі повністю не смеркло, а в хаті вже було майже поночі.
			Каганця ніхто не світив. На холодній печі зморені напівсном і, здавалось, вже
			безкінечним голодом, тихо лежали двоє діток. Як безпритульні цуценята в
			негоду, тулились дев’ятирічний Грицько та семирічна Меланка один до
			одного. Їх кістляві тільця у старому лахмітті, прикриті драною рядниною,
			ніяк не могли нагрітись. <br><span class="tab"></span>
			Мати не топили сьогодні печі, а з їжі діти тільки й мали в роті, що
			шмат чорного глизявого хліба на двох. Втім, мати і того не їли… Он лежать
			на лаві, марять, б’ються в гарячці, стогнуть. Три дні як застуджені, а сьогодні
			ще й Іванку поховали. Вона була мала, дуже криклива, весь час хворіла і
			плакала. Сусідська баба Дуська казала: «Хто від народження слабує, той
			довго не протягне». <br><span class="tab"></span>
			Як тільки мати не ходили біля Іванки! Було, ні вдень не сплять, ні
			вночі. Лікаря гукали. Відриваючи які були крихти від нас, своїх дітей,
			нишком пхали та все заглядали йому у вічі: «Як?». Але. Правда чомусь
			вперто, не вперше, між іншим, і не востаннє, переходила на бік усюдисущої
			баби Дуськи. <br><span class="tab"></span>
			Чорною тінню снувала вона там, де з’являвся покійник. Маючи
			відлюдькувату вдачу, у своєму траурному ганчір’ї схожа була баба на
			великого крука. По тому, до чиєї хати завернула вона в такому вбранні,
			можна було дізнатись, у кого саме на хуторі причащається біда сьогодні.
			<br><br><span class="tab"></span>
			Може, тому й сахалися її діти, бо бачили частіше всього бабу в час, як
			мати несамовито голосила над їх померлими уночі братиком чи сестричкою.
			Меланка теж її боялася. І не тільки тоді, коли та приходила до них
			додому у своєму лиховісному лататті. Як от сьогодні.<br><span class="tab"></span>
			…Марія до ранку так і не піднялася. Лице її пашіло, глибоко із грудей
			замість дихання проривався глухий клекіт. Кашель, стогін, плач час від часу
			витісняли липку тишу темної кімнати. Але як тільки вони вщухали, остання
			наростала з ще більшою силою, давила, гнітила.<br><span class="tab"></span>
			Вдосвіта дзенькнула лямка сінешніх дверей, тихо скрипнули непідперті
			хатні. Сполохані діти причаїлися, міцніше притислись одне до одного. Вони
			знали: незвані гості можуть бути лихими. Малі втямили це тоді, як одного
			разу такі гості переступили їхній поріг із незрозумілими словами «в ім’я
			влади». Перевернувши хату догори дном, вони винесли з неї все їстивне:
			зерно з коморі, картоплю й пшоно, навіть кислиці, що висіли у мішечках під
			стелею на отих он гвіздках. В ім’я тієї ж влади повели з хліва єдину
			годувальницю Лиску – руду молоденьку корівку з білою плямою на лобі
			поміж ріг. А в неї було найсолодше на весь хутір молоко…<br><span class="tab"></span>
			Діти тоді дивувались: чому мати, їх завжди така сувора й справедлива
			мати, не сказала тим людям ні слова. Тільки плакала дуже довго. А потім, як,
			вочевидь, вже не стало сліз, закам’яніла і зовні, й у серці. Не стало в неї тої
			ласки, ніжности. У раніше зелених та враз вицвілих очах оселились пустка й
			глибокий біль.<br><span class="tab"></span>
			Зараз Марія мов не чула, що в хаті хтось сторонній. Сусідська баба
			прийшла мовчки. Навіть не привітавшись, запалила свічку. При тьмяному
			полум’ї почала лагодити піч. Хмиз сухо затріщав, грубка разом з теплим
			духом розносила по кімнаті дух старечий, та зрідка – дим крізь незамазані
			глиною шпарини.<br><span class="tab"></span>
			Марія була доброю господинею, бідність для неї не вважалася
			приводом неохайності. Піч і діл завжди підмазувала, стіни вибілювала.
			Дрібненькі діти бачили довкола себе лад. Лад та злидні. Доки батько в
			колгоспі «пердседательствували», як казали мати, сім’я хоч і жила в скруті,
			але харч мала, не голодувала зовсім. Однак як тільки батька відправили
			служити, прийшли геть страшні часи. Він розумів те, як зрідка приходив у
			відпустку. Проте чим мав зарадити? Єдине, що міг – приносив торбу сухарів,
			ще чого там. От хоча б пів року тому навідувався, за Петром та Василем дуже
			побивався, то вже п’ятий та шостий син, яких не стало в родині. Іванкою,
			донечкою дуже тішився: колихав, з рук не спускав. Вперше бачив її. Як
			виявилось, і востаннє…<br>
			<br><span class="tab"></span>
			…Марія зайшлася кашлем, схопилась, сіла на лаві, тримаючи голову
			обома руками.<br><span class="tab"></span>
			– Я зараз, зараз, Іванко. Іванко, донечко, потерпи… Не кричи! Не
			кричи…<br><span class="tab"></span>
			Здригнулася. Розплющила пусті очі й знову важко лягла.<br><span class="tab"></span>
			– …Під три чорти, Семене, чуєш ти мене?... Чуєш?...<br><span class="tab"></span>
			Розридалася.
			Баба Дуська набрала води, піднесла хворій:<br><span class="tab"></span>
			– Пий, Маріє. Зараз трави тобі наварю, он принесла в подолі.
			Підніматись
			уже треба. А балакати зайве зась. Не буди лихо… Не всих же дітей земля
			забрала. Ті, що по ній бігають, їсти хочуть, матері їм треба. Збирай усю силу
			свою, спирайся на ноги. Весна йде, роботи – гай-гай… Буде легше, Маню,
			побачиш, буде легше.<br><span class="tab"></span>
			Маріїні ридання потроху вщухають.<br><span class="tab"></span>
			Баба-сусідка спішить ставити на піч два чавунці з водою. Тонкі гілки
			горять швидко, а їх онде всього жменя лежить. У один ламає якогось зілля,
			воно закипа, розходиться по хаті приємним трав’яним запахом. У другий
			чавунець перетирає й засипа до окропу дрібку пшеничних висівок та чотири
			картоплини з голуб’яче яйце. Картоплю баба миє, бо чистити не можна: мала.
			Нехитре вариво булькає, іноді вистрибує на піч, сичить. За вікном сіріє,
			розвидняється на день.<br><span class="tab"></span>
			– Вставайте, діти, поїсте, – баба наливає в миску і ставить на стіл
			зварене.<br><span class="tab"></span>
			Рідкий куліш, не заправлений нічим, обпікає язик. Грицько й Меланка, або
			просто Миля, як звуть її всі, сьорбають і все поглядають з-під лоба: із жалем
			на слабу матір, усе ще з недовірою – на бабу Дуську, котра поїть хвору чимсь
			гарячим.<br><span class="tab"></span>
			– Пий, Маню, пий. Полегшає. Прийде твій Семен. Піднімете діток. Десь
			там… отямляться. Матимем що їсти. Не голодуватимем. Весна, Маню, йде, а
			весна – то, Маню, життя, то надії…<br><span class="tab"></span>
			Діти ще не бачили сусідську бабу такою. З-під такої ж давньої, як вона
			сама, хустки, укритої дрібними коричневими цятками, вибились сиві пасма.
			По глибоких зморшках, що борознами лягли на лиці, позалягав смуток.<br><span class="tab"></span>
			Старечі очі світилися тугою і теплом. Вона вже не здавалася ні страшною, ні
			тим паче лихою.<br><span class="tab"></span>
			…На дворі зовсім розсвіло…<br>
			<p class="tc title-prose">II</p><br><span class="tab"></span>
			Шлях Семена видався нелегким. Фронтові рани і спрага мучили
			нестерпно. Але вже близько. Он за тим лісом в невеликому яру лежить
			колишній хутір пана Меженського. Він і тепер так зветься: Меженський, хоч
			із тридцятих років то вже колгосп, а не приватна власність.<br><span class="tab"></span>
			Дерев’яна Семенова хата вмостилася скраю, може навіть трохи окремо
			від інших. Найближчим сусідським обійстям було подвір’я старої баби
			Дуськи.<br><span class="tab"></span>
			Семен поважав і в душі жалів цю літню жінку з важкою долею. Хоча
			легкої долі за теперішніх часів не було, певно, ні в кого. Але баба пережила
			родину; за війни поховала чоловіка й десятьох вже дорослих дітей. Дехто її
			недолюблював, уникав. Та не Семен. На тлі відсутності власної рідні
			поважного віку, він сприймав тітку як споріднену душу.<br><span class="tab"></span>
			…Дома Семена чекала Марія й трійко діток. А може вже й четверо. В
			одному з листів дружина сповістила, що на спомин про їхню минулу зустріч
			носить під серцем ще одне дитя. Іванка вже, мабуть, бігає так, що Гриць із
			Милею й не наздоженуть…<br><span class="tab"></span>
			Із таким роєм думок офіцер радянської армії спускався стежкою з
			високого пагорба. Весняні роботи в колгоспі через негоду йшли дуже мляво,
			тому село мало неживий вигляд.<br><span class="tab"></span>
			Ось і хата. Не по-весняному сірий день заглядав у товсті шибки, наче
			всередині від нього ховали щось дуже важливе. Сніг зійшов, проте тепла все
			не було. Яблуня гріла подекуди оголене коріння у торішньому листі.
			Раптом… Що це? Від прочинених навстіж дверей закалатало серце.<br><span class="tab"></span>
			Переступив поріг. Очі наткнулися на безлад, розруху: витріщилась чорними
			дірками розвалена піч, винувато перекосився стіл, посунувся одвірок. Семен
			тільки й зміг опуститися на лаву, що стояла понад тріснутою стіною. На ту
			саму лаву…<br><span class="tab"></span>

			<p class="tc title-prose">III</p><br><span class="tab"></span>

			…Вісім з половиною могил. Не страшне безглуздя, а сумний рахунок
			Семенової родини. Сім насипів із дитячими хрестами: Микола, Іван, Павло,
			Степан, Петро, Василь і донечка Іваночка… Поруч – великий з важким сірим
			хрестом останній прихисток Марії та їх ненародженої дитини. Один на
			двох…<br><span class="tab"></span>
			– …Батьку!<br><span class="tab"></span>
			До чорного, як сама смерть, Семена притулилися Грицько та Меланка.<br><span class="tab"></span>
			– Грицю, Милю! Діти мої! Де ви були?<br><span class="tab"></span>
			– Ходімо, батьку, дощ. Ходімо до хати. Ми отам живемо, у баби, –
			Меланка показувала на хату старої сусідки.<br><span class="tab"></span>
			– Вона забрала нас, як мати померли. Сказала, що тепер ми її онуки і
			вона<br><span class="tab"></span>
			нас не залишить, – пояснив, похнюпившись, Грицько, – Вона хороша, батьку.
			Сама не їсть, а нас годує. Гладить по голові й казки розказує. А вночі, коли
			думає, що ми спимо, плаче й когось проклина.<br><span class="tab"></span>
			– Ходімо, батьку, – Меланка схлипнула, – там сухо й тепло.<br><span class="tab"></span>
			Діти тулили обвітрені лиця до мокрого батькового рукава. Краплі дощу
			стікали по Семенових щоках.<br><span class="tab"></span>
			Приземкувата хата баби Дуськи заховалась у саду й боязко виглядала з-
			за товстих стовбурів півстолітніх вишнин. Двері тоскно заскрипіли. З
			середини війнуло сяким-таким теплом протопленої зранку печі.<br><span class="tab"></span>
			– Бабо, батько прийшли!<br><span class="tab"></span>
			– Прости, Семене. Не вберегла…<br>

			__________<br><br><span class="tab"></span>

			Історії переписували й переписуватимуть, міняючи ідоли та ідеали.
			Тільки одного не порушать. Єдине залишиться святим, незмінним,
			незаплямованим: велике терпіння, безмежне серце й безмірна жертовність
			простої української людини. Такої, як стара баба Дуська з невеликого хутора,
			що вже давно щез із лиця землі…<br><span class="tab"></span>
			Світла пам’ять.
		</span>
	</div>

	<script src="animate.js"></script>
	<script>
		new WOW().init();
	</script>
	<script src="jquery.min.js"></script>
	<script src="scipts.js"></script>

</body>
</html>
